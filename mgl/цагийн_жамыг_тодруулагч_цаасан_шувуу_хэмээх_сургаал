Монголын ард түмний туулж өнгөрүүлсэн олон зуун жилийн түүхэн хөгжлийн явцад бүтээж байгуулсан соёлын өв сан яндашгүй арвин баялаг билээ.      Түүнд хувь нэмрээ оруулсан эрдэм мэдлэгтэй, өндөр боловсролтой, улс үндэснийхээ ирээдүйн хувь заяаны төлөө санаа тавьдаг, үнэнч зүтгэлтэй, өөдрөг үзэлтэй, сод билэгтэй авъяаслаг хүн олон байжээ. Тэдгээрийн нэг нь 19-р зууны эхэн хагаст амьдарч асан олон талын авъяас билэгтэй, их яруу найрагч, соён гэгээрүүлэгч Дулдуйтын Равжаа билээ. Багадаа өвөөгийнхөө шаардлагаар их л дургүй уурлан байж монгол бичгээр хуулан бичдэг байж билээ Цаг уеээ, явдал мөрөө шинжиж явах учиртай сургаал байгаа юм гэж өвөөгөө хэлэхэд өнгөрсөн хоцрогдсон хуучны сургаал орчин үе 20 р зуунд яаж нийцэхэвдээ!! хоцрогдсон зүйл гэж ""хэтэрхий мэргэн жараахайн"" бодлоор боддог байжээ. 

Уншаарай.. цаг үеэ, бас өөрийгөө  Шинжээрэй..Түгээгэрэй..

Говийн ноён хутагт Д.Равжаа “Цагийн жамыг тодруулагч Цаасан шувуу” хэмээх сургаал 

Гурван эрдэнэд итгэнэ. 
Хязгаар газрын нэгэн хүн (төр гэрэлтийн) тавьдугаар оны барс сарын арван наймны шөнө зүүдэлсэн нь: Нэгэн хүн цаасан шувуу нисгэж байна. 

Тэр цагт өөр нэг хүн ирээд нисгэгч хүнээс ийн асуув.

Энэ шувууг хийхэд хямд буюу? хэмээвэл - Хямд гэв. 
Бас өөр хийхэд хямд юу вэ? хэмээвэл - Муу үйл хямд гэв. 
Ямар юм цөөн бэ? хэмээвэл - Өөрийн биеийг үл өмөөрөгч хүн цөөн гэв. 
Ямар юм олон бэ? хэмээвэл - Сэрэмжгүй муу заяатан олон гэв. 
Ямар юм муухай вэ? гэхэд - Үл мэдэгч муухай гэв. 
Юу сайхан бэ? гэхэд - Саруул ухаан сайхан гэв. 
Юу хортой вэ? гэхэд - Өст сэтгэл хортой гэв. 
Юу тустай вэ гэхэд? - Сайхан сэтгэл тустай гэв 
Юу худал вэ? гэхэд - Энэ нас худал гэв. 
Юу үнэн бэ? гэхэд - Гурван эрдэнэ үнэн гэв. 
Юу муу вэ? гэхэд - Хүний номгүй нь муу гэв. 
Юу сайн бэ? гэхэд - Чин зориг сайн гэв. 

Энэ цагийн хүний жам ямар вэ? гэхэд
- Аяа, аяа хохой, энэ цагийн хүний явдлыг санах тутам 
Ертөнц лүгээ нөхцөхийн чагтага тасран, зүрх догдлох мэт энэ бөлгөө. 
Бурхныг тахиснаар сууж тээршаана.
Номыг сонссоор сууж уйдна.
Хуврагтай ханилсаар сууж боолоо хийнэ. 
Өөрийн бол нохойг ч болов өмөөрнө. 
Бусдын бол бурхныг ч болов орхино. 
Баялаг бол дайсныг ч болов аргадна. 
Гуйрамч бол эцэг эхийг ч болов орхино. 
Олзтой бол биеэ ч болов хөлсөлнө. 
Зориг үгүй бол буянаас ч болов зайлна. 
Дурлавал мэдсээр байж хулгайг ч болов бахадна 
Зохиолдвол адтай ч болов нөхөцнө. 
Буруудвал дээдсийг ч болов доромжилно.
Хэрэглэвэл амраг саднаас салахуйд ч үл зовно.
Эс хэрэглэвэл тангаргаа эвдэвч санаа амар сууна. 
Дагавал хов үгээр ч болов болно 
Зөрчвөл хааны цаазаар ч болов давна 

Аяа бас, Зарим мэргэд номыг мэддэг гээд алдрыг эрнэ.
Зарим ноёд эрхийг олоод дайсныг хураана.
Зарим баяд эдийн төлөө өөрөө сүйднэ.
Зарим эр атаа заргаар юмаа барна. 
Зарим эм өөрийн өнгө царайгаар зовно.

Аяа бас, Шавь хүн ламыг үл ойшооно. 
Түүнчлэн хөвгүүн нь эцгийн үгийг үл сонсоно.
Хүүхэн хүн эхийн сургаснаар үл явна.
Шавь хүн ламаас ноёдыг илүү хүндэлнэ. 
Хөвгүүн хураахаас тараахыг үйлдэнэ 
Хүүхэн хүн эцэг эхээс эрийг илүү өргөнө. 
Залуу нь хөгшнөө басна. 
Хөгшин нь залуугаа үл тооно. 
Идрүүд нь хал барина. 
Мунагсад нь далд орохыг хүснэ. 

Аяа бас, Үйлийг өр мэт үл санана. 
Номыг самуун үг мэт үл дурсана. 
Үхэхийг унтахын төдий үл санана. 
Рашааныг умдааны төдий үл хэрэглэнэ. 
Судрыг мөнгө мэт үл хадгална. 
Сайн үгийг сонсовч мартана. 
Муу үгийг алба мэт зарлана. 
Авах бол уул мэт боловч чамлана.
Өгөх бол нэг цэн ч болов харамлана. 
Цухалдвал өөрөө ч болов боож үхнэ
Нөхөцвөл хүний төлөө байх юмаан ч бол орхино 
Буяныг худалдааны төдий үл хэрэглэнэ 
Хилэнцэт үйлэнд аяндаа мэрэгшинэ
Итгэсэн саднаас уурлавч салж үл чадна 
Энэрэгч ламыг дуудавч зайлна. 
Чөлөө үгүй боловч жил бүр будаа авахаар явна. 
Чөлөө байвч авралын оронд мөргөхөөр үл явна 
Дээдсийн асуувч үл хэлнэ 
Амрагаа эс асуувч шивнэнэ 
Бусдын гэмийг намрын үүл мэт элбэг үзнэ 
Өөрийн гэмийг нарийн тоосны төдий үл шинжилнэ

Дээдэстэй зөрчинө 
Нөхөдтэй тэмцэнэ 
Доордсыг дарлана 
Аргатай нь авна 
Аргагүй нь алдана 
Сайн хүн ганцаардана 
Шалиг хүн омогтой болно 
Олонтой учрахдаа ярина 
Ганцаар явахдаа дуулна 
Үнэн үгтэн омогтны тоонд орно 
Башир үгтэн цэцний суудалд сууна 
Эд эвдрэхийг хайрлана 
Эв эвдрэхийг үл хайрлана 
Салалцаад гаслалдана 
Учралдаад хууралцана 
Хүний муу хэлэхээс айна. 
Сүнс зовохоос үл айна 
Зововч хичээлийг мал жин хоёрт гаргана 
Жаргах боловч шамдлыг итгэл уншихын төдий үл үүсгэнэ 

Аяа бас, тусын хариуд хор хийх хүн олон буй 
Ачийн хариуг мэдэх хүн цөөн 
Хилэнцийг мэдэвч хийх хүн олон 
Номыг мэдэвч бүтээх хүн цөөн 
Сүсэглэвч зарлигийг үл авах хүн олон 
Гэмтнийг үзэвч хагацаж чадах хүн цөөн 
Зовлонг танивч үл сэхээрэх хүн олон 
Жаргалыг хүсэвч сайн явах хүн цөөн 
Зусар үг хэлбэл баярлагчид олон 
Өөрийн гэмийг хэлбэл үл гомдогчид цөөн. 
Эрхэлж муу үгээр тогловол хадгалагчид олон 
Энэрч харамгүй сургавал авагчид цөөн 
Аяа бас, адис авахын урьд сайн мууг харна 
Эрдмийг авахын урьд гэмийг шинжилнэ 
Албанд явахын урьд өөлж туршина 
Өөрөө гарсны сүүлд юу гэхийг туршина 
Хүнд өгөхийн урьд үгүй хэмээн туршина 
Хүнийд очихын урьд хэн буйг асууна 
Сүжиглэхийн хамт сэжиг төрнө. 
Эрдмийг эрэхийн хамт гэмийг эрнэ. 
Саданд учрахын хамт дайсныг асууна. 
Амгаланг бүтээхийн хамт зовлонг үүсгэнэ. 
Үнэн үг хэлэхтэй хамт худлаар чимнэ. 
Нэг зөв явахтай хамт хэдэн буруу явна. 

Аяа бас, 
Хариугүй өглөг үл өгнө. 
Харгүй сайхан сэтгэлээр үл санана. 
Атгаггүй амархан сууж үл чадна. 
Аргачлалгүй явдал үл явна 
Юмыг тоололгүй алба үл гаргана 
Зүгээр суугаад, алдрын төлөө эд мал зарагчид олон 
Өвдөж сандравч хайргүй өргөгчид цөөн 
Муу үйл үйлдээд үл гэмшигчид олон 
Сайн явдлыг яваад баярлагч хүн цөөн 

Аяа бас, Хүндлэлийг ямба хэмээнэ. Ёсыг алба хэмээнэ. 
Ихэстэй учирвал зусардахыг бодно. Энгийн нөхөртэй учирвал үг авахыг бодно. 

Энэ цагийг олны хэрэг хийх 
Хүний зовлон хэмээвэл: 
Цайруу явбал хүний гарт орно. 
Хардаж явбал муу үйл арвидна. 
Шударга явбал олонтой үл таарна. 
Башраар явбал номтой үл таарна. 
Чанга хурц явбал өстөн олон болно. 
Дуугүй номхон суувал толгой дээр гарна. 
Дундуур зэрэг явбал тэнэг гэж сонжлогчид олон.
Гуйж хэлбэл эрэмшинэ. 
Ширүүн хэлбэл доордоно. 
Аргаар хэлбэл баширтай болно 
Үнэн хэлбэл ойшоохгүй болно. 
Худал хэлбэл хүндгүй болно. 
Олноос зөвшвөл санаагаа үл хэлнэ. 
Ганцаар шийдвэл зөрүүд болно. 
Магадгүй загнавал итгэмжгүй болно 
Ойр суувал явдлаас зайлна. 
Хол явбал орхив хэмээн санана.
Болзоогүй явбал томоогүйд тооцно 
Олон үг хэлбэл чалчаа хэмээнэ. 
Дуугүй суувал ихэмсэгт бодно. 
Хянаж хэлбэл хартай хэмээнэ. 
Гэмтэй нь гэмгүйдээ ноцно 
Гэмгүй нь гэмтнийг өмөөрнө. 
Эвлэвэл хардана. Эвдэрвэл гомдоно. 

Аяа бас, ганцаар муу явах мөртөө бусдыг жишээ татна. 
Хүний хүчээр сайн яваад гэдрэг эрэмшинэ. 
Хүний нэрээр нүүр олоод биед нь хүчирхэнэ 
Хүний юмаар баяжаад элдэв бардмыг өгүүлнэ 
Дээр явбал атаархана. 
Доор явбал дарлана. 

Энэ цагийн Алаглагч ноёд, 
Идэгч түшмэл 
Хариу бодогч өглөгийн эзэд 
Тэмцэлдэгч ардаас эхлэн 
Ертөнц ба номын зүг тэвч: 
Суудлын төлөө олох нэр, 
Эдийн төлөө номлох ном 
Алдрын төлөө үйлдэх буян, 
Өмгийн төлөө шүтэх шавь тэргүүтэн 
Муу явдлыг өөрөө үйлдээд
Цагийг муу хэмээнэ.

Арван хар, таван завсаргүй тэргүүтэн хязгааргүй муу үйл ба 
Дөрвөн махбодын хор тэргүүтэн хорлол ба 
Найман зовлон тэргүүтэн зовлон ба 
Хүн ба хүн бусын эрх тэргүүтэн 
Энэ ертөнцийн аль мууг өгүүлж хаа барах вэ 

Товчилбол: 

Сансрын гянданд үйлээр хүлэгдэж, 
Мунхгийн харанхуй дотор тачаангуйгаар согтож 
Урины мэсийг барин омгоор түлэгдэж 
Атаагаар агсамнан 
Гаслант зовлонгийн эвэршээлээр эмгэнэх 
Амьтан бүгд хөөрхий 

Зүрхэн үгүй энэ насны хавцгайн дотор 
Авралын чагтага тасраад
Авах гээхийн нүд тэсэрсэн 
Амьтан бүгд хөөрхий. 

Уурлавал дуу үл гарах 
Баярлавал олныг чалчих 
Ихсээс мятрах 
Багад хөөрлөх 
Ичгүүргүй амьтан хөөрхий 
Даарвал хувцас 
Халууцвал сүүдэр 
Өлсвөл хоол 
Цангавал унд 
Зүдэрвэл нойрын төдий 
Өнөө маргаашийн төдий 
Туйлбаргүй сэтгэлтэн хөөрхий. 

Муу авъяасаар нэрвэгдэж 
Оюуны хүчээр сулраад
Аргагүй бологчид хөөрхий 

Тэсэхүйеэ бэрх муу заяанаас гараад 
Гайхамшгийн амгалант хүний биеийг олоод 
Энэ мэт зовлонгийн үйлийн үрийг эдлэгч Амьтан бүгд даанч хөөрхий хэмээв. 

Тэр цагт нөгөө хүн бас ийн асуув: 

Аяа, энэ мэт муу цагт Үнэнийг санагч хүн Ямраар явбал болох вэ? гэсэнд

Нисгэгч хүн өгүүлрүүн: 

- Аяа, нөхрийн дээд сэрэмж мөн боловч 
Лам, эцэг, эх гурван ачтанаа бүү хард. 
Эрдмийн дээд эв мөн боловч 
Хилэнцэт нөхөртэй бүү нөхөц. 
Учраад хэлэлцдэг жам мөн боловч 
Хэмжээгүй үг бүү хэл. 
Бурхнаас илүү аврал үгүй тул 
Сүжиглээд дамжиг бүү үйлд. 
Номоос илүү эрдэм үгүй тул 
Суралцаад омог бүү үүсгэ. 
Хуврагаас илүү өмөггүй тул 
Хүндлээд гэм бүү эр. 
Маныг хорлогч нисваанис мөн тул Сэтгэлийг харуулдаж хориг тавь хэмээв 


Тэр хүн бас ийн асуув: 
Сургаал хэрэгтэй хүн ямар вэ? Хэрэггүй хүн ямар вэ? гэсэнд

Нисгэгч хүн өгүүлрүүн: 
Үл мэдэгч мунхаг, ухаангүй хүнд сургаал хэрэггүй. 
Өөрийн биеийг тоосон омогтой хүнд сургаал хэрэггүй. 
Өгүүлсэн үгийг үл авагч хүнд сургаал хэрэггүй. 
Үзсэний дараагаар л мартагч хүнд сургаал хэрэггүй. 
Эгэл хэрэггүй хүсэлд шунагч хүнд сургаал хэрэггүй. 
Ихэс дээдсээс дутаагч хүнд сургаал хэрэггүй. 
Илт үзтэл гангалагч хүнд сургаал хэрэггүй 
Элдэв баширт нөхөдтэй ханилагч хүнд сургаал хэрэггүй.
Энгийн гэмгүй нөхөртэй үтээрхэгч хүнд сургаал хэрэггүй 
Их суудлыг хүсэж нэрэлхэгч хүнд сургаал хэрэггүй. 
Энэ хойт хоёр явдлын сүүлийг үл бодогч хүнд сургаал хэрэггүй гэв. 

Учрыг ухах саруул ухаантай хүнд сургаал хэрэгтэй. 
Үнэнийг баригч шударга хүнд сургаал хэрэгтэй. 
Улмаар буяныг хураагч хүнд сургаал хэрэгтэй. 
Очирдар ламын зарлигийг хадгалагч хүнд сургаал хэрэгтэй. 
Олон эзэд ноёдыг хүндлэгч хүнд сургаал хэрэгтэй. 
Үхэх, өвдөхийн зовлонг сэхээрэгч хүнд сургаал хэрэгтэй. 
Үлэмж дээдийн номыг эдлэгч хүнд сургаал хэрэгтэй. 
Өвгөд эмгэдийг өргөгч хүнд сургаал хэрэгтэй

 Сургагч нь: 
Зоргоор бус үнэнээр болвол сургаж болно 
Зориуд бус халамжлах сэтгэлээр болвол сургаж болно 
Зовлонт үйлээс зайлуулагч болвол сургаж болно 
Өөрөө эс мэдэвч дээдийн зарлигтай бол сургаж болно.
Үлэмж мэргэн биш ч омог сэтгэлгүй бол сургаж болно гэв 

Тэр хүн: - Тийм бөгөөс надад 
Мэдэхэд хямд 
Хийхэд хялбар 
Явахад амар 
Санахад томъёотой 
Нэгэн сургаал айлдаж хайрлана уу? 

Гадна биеийн явдал 
Дотоод хэлний үг 
Нууц сэтгэлийн чиг 
Гурвуулны ерөнхий байдлыг ямар мэт явах вэ? 
Гадаад амины аж төрөх 
Дотоод их, бага төрийн нууц явдал 
Дээдийн номыг бүтээх зэргийг ямар мэт явах? 
Жаргах цагт санах санаа 
Зовох цагт хатамжлах сэтгэлийг 
Надад айлдаж хайрла? хэмээсэнд 

Нисгэгч хүн өгүүлрүүн: 

- Гадаад биеийн явдал гэвэл: 
Ёстныг хүндэл. 
Настныг баярлуул. 
Ачтанаа өргө. Бачтанаас зайл. 
Сайнаас бүү сал. Садныг бүү эр. 
Олон бүү арилж. Огт бүү харамла. 
Олон дараагаар хэрэггүй явдлыг бүү арвитга 
Онц зөрүүлхэж дээдсээс бүү сал 
Муу нөхөртэй бүү нөхц 
Зүйл бүрийн хувцас бүү өмс. 
Зүг тал үгүй бүү гайхуул. 

Хэлний өгүүлэх хэмээвэл: 
Хэрцгийлж хэрүүл бүү үүсгэ. 
Хэгжүүрхэж омог бүү үүсгэ. 
Хэлбийж олон янз бүү урва. 
Саваагүй тохуун үг бүү хэлэлц. 
Санамсаргүй үг бүү хэл. 
Эвлэж муу санаатантай бүү зөвш 
Эвдэрч олон зан бүү гарга 
Хордож бусдын гэмийг бүү малт.
Ховсорч хэрэггүй үг бүү зөө.
Хуурч элдэв башир бүү хэл. 
Хоцорч нөхөр үгүй бүү суу хэмээв. 

Сэтгэлийг чиг гэвэл: 
Шинжлэлгүй бүү сэтгэ. 
Сэрэмжгүй бүү зальхайр. 
Гэнэт нөхрийг бүү итгэ. 
Гэндэж хүнээс бүү урьт. 
Буруу юмыг бүү өмөөр. 
Бусдын юманд бүү шуна. 
Бузгай дээрэнгүй бүү загна. 
Бузар хилэнцийг бүү үүсгэ. 
Чөлөөгүй гэж бүү алгас. 
Чадал үгүй байж бусдыг бүү дуурай.
Магад дээдсийг олж нөхөрлө. 
Муу явдалтнаас насад дутаа. 
Санасан бүрийг бүү хөөцөлд.
Салах учрахад бүү гомд 
Буянтай санаанаас бүү холд 
Бодь сэтгэлийг бүү март. 

Нийтийг товчилбол: 
Самуун хүнтэй бүү учир 
санасан бүрийг бүү илтгэ
Тэр энэ гэж бүү эрэлх 
Тэгэх ингэх гэж бүү зарла 
Сонжилбол бүү уурла 
Сонирхож бүү урва 

Өгвөл эд мөн. 
Сахивал санваар мөн. 
Хүлцвэл хуяг мөн. 
Хичээвэл мөр мөн. 
Эс мартвал бясалгал мөн. 
Мэдвэл билиг мөн.

Мунхаг хүнтэй оролдвол 
Үйлийн үрийг үл мэдэх тул өөрөө гутна. 
Хүсэлтэй хүнийг чанга хоригловол
Гансрах тул аргаар номхотго. 
Ууртай хүнийг ширүүн хэлбэл
Аюул болох тул урмаар ухуул. 
Омогтой хүнийг дарлавал 
Хорсох тул нэр цолоор баясга.

Дээрэнгүй хүнийг хөгжөөвөл 
Хэрэг гарах тул их битгий хэрэгс. 
Атаач хүнд нүүр эс өгвөл 
Гомдох тул сайхан загна. 
Харамч хүн ширхэг утсыг ч болов 
Харамлах тул арилжаа бүү хий. 
Зусарч хүнтэй нөхөрлөвөл 
Зоргоор болох тул дорд суудлыг барьж 
Ховч хүнтэй хэлэлцвэл 
Бусдын гэмийг сонсох тул бүү итгэ.

Их хүнийг эс нүүрдвэл 
Өмөг үгүй болох тул ёсын төдий сайхан хүндэл. 
Боол хүнийг эс баярлуулбал 
Явдал хождох тул бага сага юм өг.

Өр бүү хий. 
Өглөг бүү тасал. 
Хулгай бүү хий. 
Ховсоргон бүү загна. 
Олноос зөвш. 
Онц өөрийн санааг сүүлд гарга. 
Хэлбэл бүү буц. 
Санавал бүү март. 
Хүнийг нүүрчилж 
Хэргийг буруу бүү болго. 
Хүнд чиг үгүй загнаж 
Сайхан зан үгүй бүү суу. 
Эд хэмээвэл, ертөнцийн ёсны сургаал болой.

Эдүгээ номын ёсны сургаал хэмээвэл: 
Биеийг тороос алдуулсан шувуу мэт 
Аглагийг шүт. 
Хэлний үгийг хивийн зангиа мэт 
Алдралт үгүй боо. 
Урьдын хийсэн хилэнцээс 
Хор уусан хүн мэт хашир. 
Магад гарах буянт сэтгэлийг 
Амь мэт энхрийл. 
Хилэнцэт нөхрөөс 
Аварга могой үзсэн мэт зайл.
Буяны саданг Өөрийн толгой мэт өргө. 
Сэтгэлийн эрдмийг 
Яст мэлхийн гишүүн мэт нуу. 
Усгал зөөлөн занг 
Мөрний урсгал мэт ундраа. 
Чин зориг, хичээнгүйг буугийн сум мэт чиглэ. 
Гурван эрдэнийн үйлст морь, нохой мэт зүтгэ. 
Олон хамаг амьтанд сал онгоц мэт Боол сэтгэлийг барь. 
Тангараг цааз хоёрыг Шил толь мэт хайрла. 
Өөрийн гэмийг Салхи мэт алдаршуул.
Зөв болвол бүхэнд дайсан боловч үйлд. 
Буруу бол хааны суудалд суулгавч зайл. 
Буян болох бол хилэнц мэт боловч үйлд. 
Хилэнц болох бол буян мэт боловч тэвч. 

Үлгэрлэвэл: 
Хүнтэй адил боловч 
Ороолон бол бүү учир.
Галзуутай адил загнавч 
Дээдэс төрөлхтөн бол шүт. 
Түүнчлэн, билиг буй бөгөөс 
Эрдэм үл болох юм нэг ч үгүй. 
Сүсэг буй бөгөөс 
Адис үл гарах юм нэг ч үгүй. 
Хичээнгүй буй бөгөөс 
Үл бүтэх юм нэг ч үгүй. 
Бодь сэтгэл буй бол 
Нөхөр үл болох амьтан нэг ч үгүй хэмээв 

Тэр цагт, билигтэй бол юм бүгд эрдэм болох учир юу вэ? хэмээсэнд 

Үлгэрлэвэл: 
Чулуун хор эмч хүнд эм 
Таарах өвчинд рашаан 
Зүгээр хүнд хор болсон мэт 
Шимийг нь авбал өчүүхэн юм ч 
Их эрдэм болох нь олон буй.
Хорхой тэжээж авсан шүлс 
Магнаг болохыг үз.

Энэ үест: 
Билиг, сүсэг, хичээнгүй, бодь дөрөв 
Ялгал, оньс, эрдэм, сайн дөрөв 
Үүнийг номлох зүйл эгээршгүй боловч 
Олонх нь гарын хөтөлбөрөөс сурч болох 
Товчийн төдий өгүүлбэл: 
Сүсэг үгүй бол бурхныг шүтэж үл чадна. 
Бурхныг шүтэж эс чадвал 
Зарлигийг дагаж эс чадна. 
Зарлигийг эс дагавал 
Ишийн эрдмийг үл олно. 
Түүнийг үл олбоос Онол үл төрнө 
Тэр хоёр үгүй бол Авах, гээхийн алин ч үгүй буруудна. 
Хичээнгүй үгүй бол Туурвисан үйл хэрэггүй өнгөрнө. 
Бодь сэтгэлтэй хүн 
Нялх ч боловч олныг айлгана. 
Хорлох сэтгэлтэй хүн 
Идэр хүчтэй боловч дайсныг арвитгана. 
Алаг үгүй сэтгэлтэй хүнийг 
Амьтан бүр өрөвдөнө. 
Бус бас жаргах цагт 
Ташуурал үгүй сэтгэлийг барь 
Хайртай хэмээгч нь дотуурчилсны нэр. 
Хилэгнэх гэгч урины нэр. 
Жаргах гэгч нь нойрын нэр. 
Их хурц гэгч нь омгийн нэр. 
Харилхана гэгч атааны нэр.
 
Үгийг урвуулж хэлбэл 
Мөн чанар нь таван хорын нэр буй. 
Өвчин бага боловч үхлийн шалтгаан. 
Будаг бага боловч өнгө урвуулахын шалтгаан. 
Буян бага ч болов туслахын шалтгаан. 
Гал бага ч болов түлэхийн шалтгаан. 
Нүгэлт нөхөр хол ч болов хорлохын шалтгаан. 
Бусдын өргөмжлөлийн үгэнд хөөрөлгүй 
Насанд өөрийн сэтгэлийг нам дарж явтугай.

Сайн, муу хоёрыг сэтгэлээс ялгадаг. 
Тус хор хоёрыг үйлдвэрээс таньдаг. 
Үнэн, худал хоёр сүүлдээ тодордог. 
Жаргал, зовлон хоёр 
Өөрийн үйлээс болдог тул 
Сэтгэлийг шантралгүй 
Буянтай сэтгэлийг хадгалбал 
Үхэвч санаа амар буй.

Учир үгүй цааз үл байна.
Уг үгүй үр үл байна. 
Санал үгүй үг үл хэлнэ 
Саадгүй буянаас үл хожимдох тул 
Үйлдвэр юу үйлдэвч 
Шалтгааныг шинжил хэмээв 

Тэр цагт, нөгөө хүн: Товч нь юу вэ? хэмээсэнд 

Нисгэгч хүн өгүүлрүүн:
- Аврал бүгдийн товч лам мөн. 
Санваар бүгдийн товч сэрэмж мөн. 
Үзэл бүгдийн товч үнэн үзэл мөн. 
Санаа бүгдийн товч мөнх бус мөн. 
Ном бүгдийн товч сэтгэлийг номхтгох мөн. 
Таван махбод бүгд 
Огторгуй махбодод хурна. 
Таван хор бүгд 
Мунхаг сэтгэлд хурна. 
Дурдаж мэдвэл сансар нирваан бүгд 
Сэтгэлийн чанараас үл давна. 

Үлгэрлэвэл: 
Хоосон хумхийн тоос цугларсаар 
Арвидвал шороо болно. 
Шороо арвидвал уул болно. 
Чийг арвидвал ус болно. 
Манан арвидвал үүл болно. 
Туйпуу арвидвал балгад болно. 
Түүнчлэн бие үгүй хоосон сэтгэл 
Буруудвал нисваанис болно. 
Нисваанис арвидвал там боловсорно. 
Зөвдвөл буянт мөр болно. 
Буян арвидвал бурхан болно. 
Энэ мэт элдэв зүйлийн үзэгдэл 
Бүгд шүтэн барилдлага 
Үзэгдлийн төдий хоосон хэмээхийн агаарт
Зүүд замхрав хэмээн хэдэн 
Сайн, муу, үнэн, худал үгсийг 
Наадмын төдий бичсэн
Цагийн жамыг тодруулагч 
Цаасан шувуу хэмээгдэх нэжгээд үе төгсөв 

{
Ом сайн амгалан болтугай 
Олон амьтанд тус болж 
Орчлонгийн далай ширгээд 
Онолын эцэст хүрч 
Огоот арилсан бурхан болох болтугай!
<>
Ом сайн амгалан болтугай.
Очирдар багшийн адиститаар
Онол бүгдийн эцэст хүрч
Орчлонгийн далайг ширгээж гэтлэн
Номын биеийг олох болтугай.
}
Эх сурвалж: http://7burkhan.blogspot.com
