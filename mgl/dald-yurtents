https://www.facebook.com/permalink.php?story_fbid=2286807148263935&id=1480557838888874&__xts__%5B0%5D=68.ARCRk9pyZS6pc7FwQ5bFjMuPh0nm8hdQlMe95QNbn-e3V1USvAqHHFSL9l40Wt41FH1nVI2hn0MkC7BgWOY3lWbgJ19PMkY7W0IHOvVu7fhWXFm3ZQK63GvZtu2z6X1yT8gtOLwUreQQSjNrD3ib6sISleP9lbABTxFdcD2OMgKB3az-Cqjz5pcucToI_ITA2FicefbyiFilkIW9_ap6DfrD4y8de5IB5J4d-0JyX8PZbIYyLGf2UUHaF6OX-jqv7dxlvZfaZl_Q5zrEJx1j--U7eimtn-iBH2E2tq2AsvjuSk7lKEYwo_7fdORLZp8bdyxkotTEWIyjwj1Gw76ZH0Ibp4x0&__tn__=K-R

МОНГОЛ УЛСЫН УРЛАГИЙН ГАВЬЯАТ ЗҮТГЭЛТЭН, БУРХАНЧ ЛАМ Г.ПҮРЭВБАТ: БИД ГЭНЭТИЙН 61, ЦАГ БУСЫН 18, УЧИР ШАЛТГААНААС ГАРСАН 360 ГЭЭД ҮХЛИЙН МЯНГАН ШАЛТГААНЫ ОТООСОНД БАЙДАГ
-Үхэл, оршуулгын сэдвийн дагуу юуг хамруулж ярих вэ?
-Үхэл болон оршуулгын зан үйл нь хүн төрөлхтний хамгийн томоохон зан үйлийн нэгд хамаарагддаг. Үүнтэй холбогдсон гайхамшигт соёлын дурсгал, тайлж тайлбарлаж болшгүй олон нууц асуудлууд байдаг. Төрсний эцэст үхдэг, үхэхгүй хүн гэж байхгүй юм. Буддын сургаалд үхэл болоод үхсэний дараа төрөл дамжих зуурдын үеийн байдлын талаар эхнээс нь эцсийг нь дуустал маш нарийн төгс хариулт өгсөн байдаг. Хүмүүсийн ихэнх нь амьд ахуйдаа ертөнцийн ажилд сатаараад үхэл болоод түүнд хэрхэн бэлдэх тухай бодохгүй муу ёр гэх мэтчилэнгээр цээрлэж, түүнээс зайлсхийдэг. Энэ нь тухайн хүний үнэн зөв зүйлийг мэдэж авах, амьдралд тохиолдох хүндрэл бэрхшээлээс гарахад нь саад тотгор болдог. Өнөөдөр монголчууд оршуулгатай холбоотой ээдрээтэй асуудлуудыг хэрхэн яаж шийдвэрлэх, аль нь зөв, аль нь буруу ёс вэ гэдэгт төөрөгдөж байна. Хүний амьдралтай холбоотой маш нарийн асуудал учраас олон эмзэг асуудлууд гарч зөв буруу олон ёс дэлгэрч, өөрийн дураар тайлбарладаг хүмүүс олширлоо. Ийм учраас үнэн зөв номлолоор эргэлзээг нь тайлж, амьдралд нь тус болох ийм нэгэн мөнхийн гайхамшигт сэдвийн тухай 6 том бүлэг, нийт 54 зүйлийн сэдэвт хамааруулан ярилцах юм. Үүнд:
Амьд байхдаа үхэлд хэрхэн бэлдэх тухай, Үхлийн өмнөх үеийн тухай, Үхэж байх үеийн тухай, Үхсэний дараах үеийн тухай, Оршуулгын үеийн тухай, Оршуулгын дараах үеийн тухай бүлгүүд багтана.
1. Амьд байхдаа үхэлд хэрхэн бэлдэх тухай
Бурханы шашинд үхэл, мөнх бусын талаар санаж бодох нь ямар хэрэгтэй болох, санаж бодохгүй бол ямар гэмтэй байх, бид төрснөөс эхлээд цаг хором, өдөр хоног тутамд өөрийнхөө үхэлдээ тасралтгүй ойртож байдаг, үхсэний дараа яаж төрөл дамжих тухай, 49 хоногийн зуурдын үед бид ямар ямар зүйлтэй учирч, ямар зүйлүүд болох тухай, мөн зуурдын үеийн тухай амьд байхдаа мэдсэнээр эцсийн мөчид бидний авралын ганц увдис болон хувирах тухай тодорхой бичсэн номлолууд байдаг. Бид амьд байхдаа өнөө маргаашдаа зорилго тавиад амьдардагтай адилаар үхэх нь тодорхой тул үхсэний дараа яах вэ гэдэгт зорьж бэлдэх хэрэгтэй юм. Үүнд бэлдүүлэх олон янзын зан үйл бий. Мөн үхлийн ёр хүнд хэрхэн ирдэг тухай, цаг бусын хийгээд цагийн үхлийн тухай болоод цаг бусын үхлийг хуурч, хойшлуулдаг олон янзын аргын талаар, амьд байхдаа үхэлд хэрхэн бэлдэх тухай энэхүү бүлэгт ярилцана.
2. Үхлийн өмнөх үеийн тухай
Энэ бүлэгт өнгөрч байгаа хүн гэрээслэл үлдээх, амьдынхаа сүүлчийн золголтоо хийх, нас барахын өмнө орон шилжүүлэх тухай болоод яагаад орон шилжүүлдэг, хонх болоод номын дуу сонсгож, бурхан тахил дэлгэх, өөрийнх нь тачаадаг, зовнидог зүйлийг сонсгохгүй, үзүүлэхгүй, харуулахгүй байж үхлийн өмнөх үеийн нөхцлийг зөв бүрдүүлэх тухай, мөн сайн адистэдтэй үрэл хүртээх аргууд болон хүн өнгөрөхөөс өмнө юу хийвэл зохих ёс дэгийн тухай ярилцана.
3. Үхэж байх үеийн тухай
Бие нь муудлаа, амьсгал тасарлаа гээд чимээ өгөх ёс байдаг. Үүнтэй холбогдуулаад өнгөрч байгаа хүнд туслахын тухайтад авралын орон болох чуулганы орныг залан, долоон гишүүнт мөргөл залбирал үйлдэж, бурханы алдар, тогтоол тарнисын зүйлийг сонсгох, ер нь гадна талын амьсгал тасрах үед дотоод үхэл яаж явагддаг, үхэж байх үед ямар шинж тэмдэг илрэх зэргийг мэдэж байх хэрэгтэй. Үүний дараа сүнсийг сэтгэж юүлэх увдис бий. Хэрвээ энэ увдисыг амжилттай хийвэл тухайн хүний араас буян ном хийх шаардлагагүй. Харин энэ увдисыг хийж чадаагүй бол өнгөрснийх нь дараа лам хувраг дуудаж увдисыг хийлгэх, нэг хоногийн төдий хожимдвол сүнсийг хаа байгаа газраас нь эргүүлэн дуудаж юүлэлтийг дахин хийдэг. Хүн үхэж байгаа үед хүний бие хураагдах ба задрал явагдах, махбод босч ирэхэд ямар хаалт хамгаалалтын аргууд байдаг гэх мэтчилэн үхлийн тухай гүн номлол байдаг. Ер нь хүн өөрийнхөө бие цогцсынхоо тухай мэдлэгтэй байж өнгөрөхөд ямар дарааллаар яаж хураагдах, задарч сүнс биеэс хэрхэн гардаг тухай цогц мэдлэг авах хэрэгтэй. Энэ нь хүн болгоны мэдэж байх ёстой үнэн ном сургаалын нэг хэсэг юм.
4. Үхсэний дараах үеийн тухай
Амьсгал тасарсны дараа бүх зүйлийг ёсоор нь хийсний дараа “Алтан хайрцаг” нээлгэнэ. Үүнд “Үхэгсдийн үрийн зурхайг 25 зүйлээр авч үзнэ. “Алтан хайрцаг” нээснээр яс барих хүн, гаргах сайн, муу зүгүүд, бүтээх даавууны өнгө, хаана оршуулах, зэтгэрийг яаж танин барьж буцаах, өнгөрсөнтэй холбогдсон муу ёруудыг яаж буцаах, сүлдийг нь хэзээ авсан тухай, ясанд гар хүрч болохгүй ямар жилтэй хүн байна, хайрцаглах цаг, хүүр гаргах өдөр, цагууд, үхсэн шалтгааныг үзүүлэх, насны хэмжээ нь болсон эсэх, сэтгэл юунд хорогдсон, эд агуурс юунд хурьцсан, сүнсийг юу авч вэ, хэрхэн засах, хаана төрөх, ямар цаг, өдөр гаргаж болохгүй. Мөн одны үр, гарагийн үр, өдрийн үр, 4 хоосон, газрын эзэн аль зүгт гүйх, огторгуйн нохойн ам хаана байгаа гэх мэт энэ бүгдийг тодруулан үздэг.
Энэ аймагт мөн ясыг хөндөх тухай, угааж хирлэх, хувцсыг нь солих, ясыг эвлэж засах, бүтээх хөшиг, тахил зулыг өргөх, маани болоод буянд хэрхэн шамдах, хоног яаж даах, хиншүү тавих ёс, газрыг сонгох, цэвэрлэх, газраа авах, хөндөх, авс хайрцаг, ил тавих эсэх гэх мэт энэ бүгдийн тухай хүмүүст ерөнхийд нь мэдлэг өгөх ёстой. Яагаад гэвэл энэ тухай хүмүүс мэдэхгүйгээс болоод янз бүрийн алдаа, сэтгэлийн сэв их гардаг тул “Алтан хайрцаг” нээж байгаа зурхайчаасаа бүгдийг нягтлан тодруулж асуудаг байх хэрэгтэй. Ингэвэл сэтгэл сэвгүй болно. Энэ бүгд ямар учир шалтгаантайг тайлбарлаж хэлэх нь зүйтэй. Эдгээр нь зүгээр нэг мухар сүсэг биш, нарийн мэдлэг дээр тулгуурлан гарч ирсэн үнэн шинжлэгдсэн зүйл гэдгийг мэдэх хэрэгтэй.
5. Оршуулгын үеийн тухай
Энэхүү бүлэгт хүүрийг яаж байршуулах, гадагшлуулах, хүүрийг ачаалах, даллага авах, хэлэх үг, үхээрийн бумба булах ёсууд болоод оршуулах ёсны талаар ярих юм. Хүн төрөлхтөнд ерөнхийдөө 20 орчим төрлийн оршуулах ёслол зонхилж байна. Энэ нь дотроо олон төрөл, хэсэгт хуваагдана. Үүнд:
-Ил хөдөөлүүлэх ёс
-Идшинд өгөх ёс (Түвд оронд өнгөрсөн хүний биеийг хэсэглэн тac шувуунд идэш болгон өгөх ёс)
-Шороонд оршуулах ёс
-Элсэнд оршуулах ёс
-Булшлах ёс. Энэ нь австай, авсгүй хоёр янз байна. Авс хийх олон ёс байдаг. Модон, чулуун болон босоо, хэвтээ хэлбэр өөр олон төрлийн авс бий.
-Галд чандарлах 8 төрлийн ёс бий (Хаад ноёд, гэлэн тойд, хүүхэд эмэгтэй, эгэл хар хүн гэх мэтийг чандарлах нь өөр өөр байна)
-Бунхалж оршуулах ёс (Ил, далд бунхлах 2 янз байна)
-Усанд оршуулах ёс
-Салхинд оршуулах ёс
-Харь нутагтныг оршуулах ёс (гадаад хүн)
-Цээрлэж оршуулах ёс (ялтан, халдварт өвчтэй, муу үхлээр үхсэн)
-Тусгай оршуулга (үүнд хуүхдийг гээдэг, бөө удган, анчин, аянганд дайрагдсан хүнийг оршуулах гэх мэт)
-Нууцалж оршуулах ёс (Дотроо 10 янз бий)
Хүндэтгэлийн оршуулах ёс (Лам хувраг, хаад ноёд, хутагт хувилгаадууд зэрэг өндөр язгууртай хүмүүсийг занданшуулах, чандарлах, суваргалах, бунхлах, өндөрт оршуулах гэх мэт).
-Товчилбол, хүндэтгэлийн оршуулга, эгэл оршуулга, цээрлэх оршуулга гэж 3 янз буй.
Энэ нь гал, шороо, ус, салхинд буюу дөрвөн махбодод оршуулах ёсонд бүгд хурдаг. Эдгээр оршуулах ёсуудын талаар цухас дурьдах бөгөөд өнөөдөр бид энэ цаг үед ямар оршуулгын зан үйлийг сонгох талаар тодруулж энэхүү бүлэгт ярина.
6. Оршуулгын дараах үеийн тухай
Хуучин цагт оршуулж байх үедээ мани-ийн мод босгодог байсан бол одоо үед нэрийг нь тавьсан хөшөө босгодог, өнгөрсөн хүний гэрэл зургийг газраас нь буцааж авчраад гэртээ тавих нь зөв эсэх, энэ нь хэзээ орж ирсэн ёс болох, гадагшлуулахдаа хөлөөр нь гаргах уу, толгойгоор нь гаргах уу гэдэг талаар маргаан их байдаг. Энэ бүх маргааныг зөвхөн ном сударт заасны дагуу таслан шийдвэрлэх хэрэгтэй. Өнгөрсөн хүнийг оршуулсны дараа буцаж ирэх ёс, ирснийхээ дараа гэр дэвшүүлэх, буйр солих, ариутгал хийх, ёр, бэлгэ үзэх, будаалга хийх, газрыг нь эргэх, зуурдыг тонилгох, сүнс гэтэлгэх ном судар уншуулах, гашуудал хийх хугацаа ямар байх, өнгөрсөн хүнийхээ хойноос яаж ерөөл тавих, энэ нь ямар учиртай болох, гашуудал тайлах, хоног хураах, нэр цээрлэх гэх мэтийн талаар энэ бүлэгт нарийвчлан ярих юм.
Мөн оршуулж дууссаны дараа өнгөрсөн хүнийхээ хойноос хэдэн арван жилийн дараа ч дурсан буян хийсээр байдаг. Мөн үхсэн амьд хоёрын хоорондох харилцаа холбооны тухай, өнгөрсөн хүн амьддаа яаж нөлөөлдөг, энэ холбоо нь ямар учиртай болох, өнгөрсөн хүний зуурдын үед бид юу хийх ёстой, зуурдын төрөл яаж авах тухай цогцоор нь багцлаад дараа дараагийн удаа ярих юм.

Бурханч лам Пүрэвбатын үхэл оршулгын зан үйл болон үхэл гэж юу болох тухай сонирхолтой яриаг үргэлжлүүлэн Далд ертөнц сэтгүүлийн 8 сарын дугаараас уншаарай. “Далд ертөнц” сэтгүүл Номин супермаркетийн бүх салбар болон сонин сэтгүүл худалдаалах цэгүүдэд зарагдаж байна.

https://www.facebook.com/permalink.php?story_fbid=2328513567426626&id=1480557838888874&__xts__%5B0%5D=68.ARAUEIDZVre3Q19_crezMadNdDsKnrbaMzhVqyBbaIMB-smeVE-V7GgErOJMeFRuEOJJYu3HtMhxIz-09q3eguJt2h94FDeZ6g9yTXePM-ERA0z2JVjFaiQCzSIEHuEOjJOz6Ar5PrcPKlbiUMh0vlYimITGElypi-B-gMd3VNVZu5BpHcsphsYG5-73supTfkt8pB71BHGknNFADpfBGBbTr9HYYswOkvsqqIk1bhTUr1MlDMyS32cvNae0BdSMmILk-mZMDFFGjV226QtYKUt53ycVhdLClOZjeh06VQb8kFUYEGrrrkcno7r-XznRfZb3Tc886aqr4KNVXzkWd27TvNsg&__tn__=K-R

ТА ТОЛИНЫ ӨМНӨ ХЭР ИХ ЦАГ ХУГАЦАА ЗАРЦУУЛНА, ТЭР ХЭМЖЭЭГЭЭР ТОЛЬ ТАНЫ АМЬДРАЛЫН ЭНЕРГИЙГ СОРЖ АВСААР БАЙХ БОЛНО
Толь өөрөө энергийг ойлгож, сордог гэж эрт дээр үеэс л хүмүүс итгэж ирсэн. Чухам ийм шалтгаанаар тухайн үеийн охид бүсгүйчүүд толь ашигладаггүй, харин усанд нүүр царайгаа хардаг байсан гэдэг. Өнөөдөр хүмүүс толийг ахуйн жирийн нэг эд юмс, зайлшгүй шаардлагатай чимэг, дизайны элемент гэж хандах болжээ. 
Эртний хүмүүсийн хувьд толь бол ид шидийн хэрэгсэл байсныг өдгөө бараг мартсан. “Толь бол мэдээллийг хуримтлуулах, хадгалах чадвартай” гэж зөнбилигчид, био энерги судлаачид үздэг. Та хэрэв толины ойлгогч гадаргуу руу харвал тэр таны төлөв байдлыг тогтоож авна. Толинд туссан өөрийн тусгалыг эерэг эсвэл сөрөг гээд хүмүүс янз бүрээр үнэлэх магадлалтай, энэ бүх мэдээлэл бүгд толины ой санамжид үлддэг. Толь харин дараа нь хуримтлагдсан бүхнийг буцаан гаргаж өгч болзошгүй. Иймээс муухай ааштай үедээ толинд харж огт болохгүй, зөвхөн баяр хөөртэй байхдаа өөрийн тусгалтай инээмсэглэж мэндлэх хэрэгтэй. 
Толь аливаа мэдээллийг уншиж тодорхой хугацаанд өөрийн ой санамжид хадгалдаг, энергийн хэлбэртэй энэ мэдээлэл үнэндээ үлгэр ярьдаг хүмүүсийн нөгөө толин доторх ертөнц юм. Хэрэв толинд хадгалагдаж буй мэдээллийг уншиж бичлэгийн форматад шилжүүлж болдогсон бол хэн хэзээ толинд дөхөж очсон, хэн дэргэдүүр өнгөрсөн гээд бүхнийг харуулсан бичлэгийг та үзэх байлаа. Чухам ийм учраас гэртээ бусад хүний ашигласан хуучин толь бүү байлга, мөн хүн нас барвал талийгаачийн байгаа өрөөний толийг бүтээж хуч гэж эзотерикчид зөвлөдөг.
Яагаад тэр вэ? Толь бол нарийн энергийг шингээдэг, тиймээс нас барсан хүмүүсийн астралын хувьд толь нь занга, хоригдох газар болж хувирдаг. Толинд хоригдсон хүмүүсийн астрал өөрийн энергиэр түүнд хуримтлагдсан визуаль дүрсний энергийн мэдээллийг идэвхжүүлж, ийм аргаар хүнд үзэгдэх фантом-хий үзэгдэл, сүүдэгнэлийг үүсгэдэг аж. Тэд ийнхүү энергийн хэлбэртэй болж хий үзэгдэл болж хувирдаг. Энэ бол тэдний хувьд хоригдсон толиноосоо чөлөөлөгдөх цорын ганц арга. Тиймээс тольтой хайхрамжгүй хандах нь маш таагүй уршиг дагавар авч ирэх магадлалтай. 
Төсөөл дөө, хүүхэд хийх юм байхгүй уйдсандаа толинд дөхөж очжээ. Тэр эрхлэн тоглож байснаа толь руу салаавч гаргав. Толинд салаавчны тусгал харагдахад хүүхэд түүнийг ажиглан гараа ийш тийш эргүүлнэ, нөгөө талд толины тусгал түүний хөдөлгөөнийг яг давтана. Хүүхэд юу болж байгааг ойлгохгүй эхийгээ дуудаж “Ээж ээ, тэр надад салаавч үзүүлж байна” гэж хашхирдаг. 
Муур, нохой өөрийгөө толинд анх харах үед яг үүнтэй адил явдал болдог. “Толины өмнө хүүхэд эрхэлж тоглож байхад хэрэв толийг ямар нэг юмаар хучаагүй бол толин дахь тусгалыг хэн нэгэн арилгаж устгаж чадах уу?” гэж танаас асууя. Мэдээж, үгүй. Хүүхдийн залхуу хүрээд тэр яваад өгчээ. Гэвч үүгээр бүх юм дуусахгүй. Толь энэ үйл явдлыг тогтоож ой санамжиндаа хадгалсан, тэгээд толины амьдрал төгсөн төгстөл дотор нь орших болно. Яагаад гэвэл, толинд ойж туссан хүн эсвэл амьтны тусгал нь цаашид эх хувийн энергиэр тэжээгддэг. 
Тиймээс толь бол нэг ёсны вампир, цус сорогч юм. Та толины өмнө хэр их цаг хугацаа зарцуулж өөрийн тусгалыг хичнээн олон тоогоор үүсгэх тусам толь таны дүр төрхийг тусгал хэлбэрээр хадгалахын тулд амьдралын тань энергийг төчнөөн их хэмжээгээр насан туршид сорж авсаар байх болно. 
Энергийн вампиризмын иймэрхүү схемийг одоо селфи гэж нэрлэж байна. Гэрэл зураг бол үнэн хэрэгтээ бас л хүмүүсийн толин тусгал билээ. Гэрэл зураг таны энергийг тусган харуулж буй хэрэг. Энергийг мэдэрч харж чаддаг гоц чадвартнууд аливаа хүний зургийг хараад л түүний талаар хангалттай олон зүйлийг мэдэж чаддаг. Таны энергийн бүрхүүл гэрэл зураг дээр харагддаг гэсэн үг. Хэрэв тухайн гэрэл зургийг хаа нэгтээ хэвлэж нийтэлсэн бол бараг хүн бүр таны энергид нэвтрэх боломжтой гэдгийг мэдэж ав. Бүх юм энергитэй байдаг. Та ямар нэг юм хийж бүтээж байхдаа хүртэл өөрийн энергийн хэсгийг тухайн ажилдаа, урлаж буй эд юмстаа дамжуулан өгдөг билээ. 
Зөнбилигчид гэрэл зургийн тусламжтай аливаа хүний тухай үнэн баримтыг дэлгэж олныг өгүүлдэг. Ийм учраас гэрэл зураг энергитэй байдаг гэсэн санаа анх гарчээ. Таны зургийг харсан бусад хүмүүс янз бүрээр хүлээж авах нь гарцаагүй. Зарим нэг нь атаархаж танаас энерги сорж авч магадгүй. Таны амьдралын хүчийг сорж авсан тохиолдолд толгой тань өвдөх буюу мэдрэлийн сааталд орно. Тиймээс гэрэл зураг гэдэг тийм ч гэмгүй эд биш. 
Энэ дэлхийн бүх юм хүмүүсийн энергийг сорж авахын төлөө бүтээгдсэн гэж хэлж болно. Манай дэлхий сөрөг энергиэр хүрээлэгдсэн гэдгийг эрдэмтэд аль хэдийн баталсан, тиймээс хүмүүсийн энергийг салгаж авах бүх нөхцөл бүрдсэн байдаг. Хүмүүс яг зай (батарей) шиг ажилладаг. Энэ бол чин үнэн, олон зүйлээр батлагдсан. 
Яагаад энэ тухай ярих болов оо? Яагаад гэвэл энэ нь манай хорвоо ертөнцийн ямар ч тайлбаргүй олон асуултын хариу. Дэлхий бол зэрэгцээ ертөнцийн толин тусгал. Гурван хэмжээст ертөнцийн хуулбар зэрэгцээ оршиж байдаг гэсэн зарим эрдэмтний онол үүнийг баталдаг. Гэвч тэд төөрөлдөж байна, яагаад гэвэл хуулбар нь 3 хэмжээст ертөнц буюу манай дэлхий гараг өөрөө байх... 
Толин тусгал дангаар бие даан оршиж чадахгүй, тэр хуулбар учраас ойж туссан өөрийн эх хувиас хамаардаг, харин эх хувь нь оршин буй ертөнцийн проекц. Дүрслэн үзүүлэх спектр нь гараг орчлонгийн үйл явдлаас өгсүүлээд айл өрхийн хэрүүл уруул хүртэл бүхнийг хамардаг. Тиймээс болж байгаа бүх үйл явдал ба ирээдүйд өрнөх бүхэн бүгдээрээ толин тусгал!!!!
Хэрэв ойр дотны хэн нэг нь өвдвөл та толь ашиглаж болно. Тэнгэр тусахаар толио байрлуул, дараа нь өөрөө толинд хар. Эрүүлжих явц хурдан явагдана, дараа нь харин “мэдээллийг тэглэх”-ээ мартаж болохгүй. Өөрөөр хэлбэл толио усаар цэвэрлэ. 
Эртний хуучин толиудын тухай хэдэн үг хэлье. Хуучин толинд хэдэн энергийн фантом амьдардаг эсвэл хичнээн үйл явдал байгааг оношилж тогтоох хэцүү. Иймээс та толио өв залгамжилж эсвэл бэлгэнд авсан бол хажууд нь лаа асааж үз. Хэрэв лаа хөө тортог гаргаж эсвэл “уйлаад” байвал тэр толийг урсгал усанд хаях нь дээр.
Унтлагын өрөөний толио нойрсох үед түүнд тусахгүй байхаар байрлуулах ёстой. Эсрэг тохиолдолд та хар дарж зүүдлэх буюу муу унтаж өглөө нь хамаг бие ядарсан, тэнхээ тамиргүй сэрж магадгүй. Унтлагын өрөөнд толин тааз хийж болохгүй, түүнчлэн унтах өрөөний шүүгээ тольтой бол шөнө хуч, эсвэл шүүгээний хаалгаа нээгээрэй. 
Сонирхолтой нийтлэлийг үргэлжлүүлэн “Далд ертөнц” сэтгүүлийн 10 сарын дугаараас уншаарай.

